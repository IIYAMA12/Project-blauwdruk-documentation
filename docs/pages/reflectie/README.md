De opdracht van Follow the Money is een uitdaging die je alleen kunt aangaan als je zelf een halve onderzoeksjournalist wordt. Je werkt met onderzoeksdata en dat vraagt echt veel aandacht voor details.
Dit betekent dat er van mijn kant veel interesse in het vakgebied moet steken om mij in de journalistieke functie te kunnen verplaatsen. Een halve onderzoeksjournalist worden? Wie wil dat nou niet!
Ik vind het superinteressant hoe de onderzoeksjournalist misstanden en corruptiezaken in de samenleving blootlegt. Mijn motivatie om tot een ontwerp te komen met potentie, komt voort uit deze interesse. 

De keuze om een halve onderzoeksjournalist te worden heeft ook zijn nadelen. Je zit op een gegeven moment te diep in het onderwerp en dit maakt het lastig om het onderwerp uit te leggen aan een lezer die niks weet van onderzoeksjournalistiek. Dit zorgde voor veel vaagheid in het onderzoeksproces, met als gevolg dat ik het project pas na de helft van de tijdsperiode helder kan uitleggen. Dat noem ik nog eens een record! Voor de volgende keer moet ik zorgen dat ik de opdracht ook door bespreek met iemand die niks met onderzoeksjournalistiek te maken heeft gehad. 

Het project is daarnaast te groot in vergelijking met de tijdsperiode (21 weken) die hiervoor staat. Het was overigens wel duidelijk dat het project vrij complexe wensen zou moeten vervullen, maar niet dat er nog zoveel meer bij komt kijken. Zoals bijvoorbeeld dat elk journalistiek informatietype apart moet worden behandeld. Dit is een cruciale inschattingsfout die wellicht het project had kunnen verpesten als mijn iteratie tempo lager had gelegen. Net na de zomervakantie heb ik mijn tempo moeten verhogen om het tweede ontwerp Visuele weergave (output) tot een goed einde te brengen. Ik ben mij ervan bewust hoeveel ik voor elkaar moet krijgen en op welk tempo binnen een tijdsperiode van 2 maanden. 

Het onderbouwen van een ontwerp met onderzoeksmethodes is voor mij altijd nog een experimentele bezigheid. Ik trek vaak al conclusies in mijn achterhoofd en neem dit mee in het ontwerp. Het is natuurlijk goed dat het onderzoek wordt gebruikt om het ontwerp mee beter te maken. Maar ik vergeet af en toe om dit te registreren binnen de documentatie. Dit is echt nog een leerpunt voor mij om dit goed te doen. Hetzelfde geldt voor het beantwoorden van onderzoeksvragen. Dan bedenk ik mij opeens: “Oh wacht ik heb deze al beantwoord...”. Ik merk dat ik mij hier steeds bewuster van word. 

Tijdens de Feedback Frenzy kreeg ik als tip mee om uit te zoomen. Ik ben iemand die tijdens een ontwerpproces veel in details denkt, in plaats van het grotere geheel. De exacte reden waarom ik op deze manier werk is mij nog niet helemaal duidelijk. Het kan misschien gerelateerd zijn aan het feit dat ik meer een beelddenker ben en dat het grotere geheel voor te veel verschillende details zorgt (en dus nog steeds geen uitgezoomd beeld oplevert). Dat is nog steeds een gok in het duister. Ik ben me er in ieder geval van bewust en probeer mij die werkwijze eigen te maken.

Dit zijn een aantal van mijn limitaties die dit project een lastige opgave hebben gemaakt:

* Logica de opbouw bepalen van onderzoeksdocumenten
* Spelling en grammatica (dyslexie)
* Terminologie
* Consequentie in het onderzoek
* Journalistieke vakkennis


Als mensen mij vragen waarvoor ik aan het leren ben, dan antwoord ik: “ontwerper”. Een titel voor iemand die eigenlijk nog niet kan vaststellen wat voor ontwerper hij of zij is. Ik sta namelijk in het midden van deze 3 vakgebieden: Front-end developer, Grafisch vormgever (vooropleiding), UI/UX-designer. Voor functiebeschrijving-suggesties sta ik open. Al deze 3 vakgebieden zijn voor mij interessant om in te blijven groeien en daarom heb ik een voorkeur voor een werkvloer waar ik ze alledrie kan blijven beoefenen. Tot nu toe is Follow the Money het bedrijf dat mij zowel die uitdaging als de vrijheid biedt, en daarom zou ik daar in de toekomst graag blijven werken. Ik wil me de komende tijd het liefst in de breedte verder ontwikkelen.
