# Opdracht vanuit Follow the Money

## De vraag

> * Maak het voor bestaande, ervaren journalisten van Follow the Money zo makkelijk mogelijk om een artikelrecept te ontwikkelen tijdens hun productieproces
> 
> * De ontwikkeling van het recept moet door verschillende redacteuren op een vergelijkbare wijze gebeuren, zodat er een uniform receptenboek ontstaat
> 
> * Maak het voor geïnteresseerden zo eenvoudig mogelijk om het recept te begrijpen en te kunnen reproduceren

[@ Jan-Willem Sanders](https://www.linkedin.com/in/janwillemsanders/?originalSubdomain=nl)

## Achtergrond verhaal

> Achtergrond
> <br>Follow the Money (FTM) is een radicaal onafhankelijk, online journalistiek platform met als doel ‘waarheidsvinding in dienst van de samenleving’. We doen onderzoek naar mensen, systemen, bedrijven en organisaties die zich misdragen. Onze publicaties zijn online te lezen, te beluisteren of te bekijken. Een groot voordeel van digitale media is dat er meer interactie met het publiek mogelijk is. Op die manier kunnen onze journalistieke producties zich onderscheiden van producties via tv, radio of krant. 
> 
> De kansen die interactie met het publiek biedt, willen we bij FTM ten volste benutten. Wij zijn ervan overtuigd dat het betrekken van het publiek de kwaliteit van onze journalistiek kan verhogen, en dat het bovendien tot nieuwe producties kan leiden.
> 
> ‘Het publiek’ is een breed begrip. Om dit te verduidelijken, maken we onderscheid tussen de volgende groepen:
> * Lezers van Follow the Money
> * Experts rond het onderwerp waarover wordt gepubliceerd
> * Vakgenoten, journalisten van andere redacties en freelance-onderzoeksjournalisten  
> 
> Om de samenwerking met het publiek zo laagdrempelig mogelijk te maken voor redacteuren, hebben we een zogenaamde ‘toolkit’. Hiermee kunnen onze redacteuren de hulp inschakelen van het publiek en van vakgenoten buiten de redactie. Deze toolkit bestaat momenteel uit het volgende:
> * Comments 
> * Pitch
> * Panels
> * Vragenlijsten 

> Comments (na publicatie, groot publiek)
> Lezers van een artikel met een geldig abonnement kunnen reacties plaatsen onderaan een artikel. Dit gebeurt nadat een artikel is gepubliceerd. Ook gaan de lezers met elkaar in discussie. Een auteur kan zich mengen in dergelijke discussies. Voor de lezers is de reactie van een auteur direct herkenbaar, omdat zijn/haar avatar op een andere plek bij de reactie staat dan de avatars van het publiek.

> Pitch (voor publicatie, klein publiek)
> <br>Auteurs kunnen ook voordat ze beginnen met een onderzoek de hulp inschakelen van het publiek. Hierbij is Pitch een van de mogelijkheden. Met Pitch kunnen lezers voorstellen inbrengen voor een nieuw te openen onderzoek. We gebruiken Pitch met name om input te krijgen voor lokale onderzoeken. In het voorjaar van 2019 kunnen bijvoorbeeld inwoners van de provincies Friesland, Groningen, Drenthe en Overijssel hun onderzoeksvoorstellen insturen. Na een aantal stemrondes (waarbij het publiek mag stemmen) wordt een onderzoeksvoorstel geselecteerd dat we daadwerkelijk zullen uitvoeren.

> Panels
> <br>Auteurs kunnen een panel opbouwen. Een goed voorbeeld hiervan is ons panel dat bestaat uit zorgprofessionals. Met deze tool heeft de auteur makkelijk toegang tot een (grote) groep mensen met kennis op een specifiek gebied. Deze groep kan worden bevraagd door de auteur, waardoor een publicatie sneller en met meer expertise van buitenaf kan worden gemaakt.
> 
> Vragenlijsten (grote groep, experts / algemeen)
> <br>In het CMS kunnen we vragenlijsten opstellen. Deze kunnen openbaar zijn (zowel leden als niet-leden kunnen dan deelnemen) of gesloten (alleen leden doen dan mee, of leden van een specifiek panel). Op deze manier kan de auteur in korte tijd antwoorden van een grote groep mensen verzamelen.

> Artikel recepten
> <br>Bij FTM willen we onze strategie rondom publieksparticipatie verder uitbreiden. De tools die nu beschikbaar zijn, hebben betrekking op het lezerspubliek en op de groep professionals rond verschillende thema’s, bijvoorbeeld zorgprofessionals. De groep die wij nu nog niet bij onze publicaties betrekken, zijn andere journalisten. Dit gaat om de journalisten binnen onze eigen redactie, en die daarbuiten. 
> 
> Er is onder (jonge) onervaren FTM-journalisten grote behoefte aan inzicht in de werkwijze van hun meer ervaren collega’s. Veel journalisten opereren individueel, waardoor ze niet dagelijks contact hebben met de ervaren journalisten. Dat maakt het voor nieuwe redacteuren vaak lastig om te beginnen.
> 
> Daarnaast is er een groep journalisten buiten de redactie van Follow the Money die inzicht wil hebben in onze werkwijze, zodat zij zelf een vergelijkbaar onderzoek kunnen opzetten. Zo hebben wij een onderzoek gedaan naar fraude met zorgbudgetten door zorgbureaus in de gemeente Almelo. Dit onderzoek kan in principe worden uitgevoerd volgens dezelfde methodiek in alle andere gemeenten. Een artikel recept zou in dit geval een handig hulpmiddel zijn. De verschillende artikel recepten kunnen worden verzameld in een receptenboek.
> 
> Tot slot willen wij zo transparant mogelijk zijn over onze publicaties. Het moet voor iedereen helder en controleerbaar zijn hoe een artikel tot stand is gekomen. Dit verhoogt de betrouwbaarheid.

[@ Jan-Willem Sanders](https://www.linkedin.com/in/janwillemsanders/?originalSubdomain=nl)